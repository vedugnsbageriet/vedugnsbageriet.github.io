---
page_title: Levande surdeg – levande landsbygd
image: gustafsons.jpg
---
För Höje vedugnsbageri är det viktigt att brödets hela produktionskedja bidrar till ett hållbart samhälle. Genom att handla lokalt skapar vi bärighet för både bonden, bagaren och landsbygdsborna.

Sädesslagen som Lars väljer ut är äldre kultursorter, såsom Dala lantvete, Ölandsvete, dinkel och svedjeråg. Grödorna har mognat under säsongens varierande väder och vind, men har aldrig utsatts för kemiska bekämpningsmedel eller konstgödsel. Småskalig ekologisk odling är varsam och värnar den naturliga mångfalden. På så vis främjas en hälsosam och giftfri miljö.

Vår inre miljö mår också bra av ekologiskt surdegsbröd. Långsam surdegsjäsning gör att fytinsyran i sädeskornen bryts ner – och vi kan lättare tillgodogöra oss brödets näring. Den kraftiga och aromatiska skorpan gör också att brödet lagras väl och bevarar dess saftiga inkråm.